বাংলাদেশে সম্প্রতি চালের দামের ব্যাপক পতন হয়েছে। একজন কৃষক তাদের ধানের জমিতে আগুন লাগিয়ে দিয়েছে।  প্রেস ক্লাবে ধান ছিটিয়ে প্রতিবাদ হয়।  ছাত্র ছাত্রীরা কৃষককে ধান লাগাতে সহযোগিতা করে। সব মিলিয়ে নিকট ইতিহাসে ধানের মূল্য নিয়ে সমাজ জুড়ে এতো হৈচৈ আগে কখনও দেখা যায় নাই। এটি বেশ অভিনব। 

এর কারণটি কি? আওয়ামী লীগ সরকার ক্ষমতায় আসার পর থেকেই ধানের দামের একটা মোটামুটি স্থিতিশীল অবস্থা পেয়েছে। তার একটা বড় কারণ হলো যে বড় কোন প্রাকৃতিক বিপর্যয় ঘটে নাই যেটি ধানের উৎপাদন ব্যাহত করবে। অন্যদিকে আন্তর্জাতিক বাজারে ধানের দামে তেমন কোন উত্থান পতন ঘটে নাই।  ঘটনা পরিবর্তন ঘটতে লাগলো হঠাৎ করে যখন ২০১৬-১৭ অর্থ বছরে ঘোষণা আসলো যে ধানের দাম কমে গেছে। কৃষক এই জন্য দামের প্রকৃত মূল্য পাচ্ছে না। তাই আমদানীকৃত চালের উপর %২৫ ট্যাক্স বসিয়ে দেয়া হলো।  

এর ফলে যেটা হলো সেটি হচ্ছে যে  আন্তর্জাতিক এবং দেশীয় বাজারে চাহিদা ও যোগানের মধ্যে কোন রকম প্রাকৃতিক কারণ ছাড়াই হঠাৎ করে চালের চাম চড় চড় করে বাড়তে লাগলো।  শুধু তাই না, ২০১৭ সালে হাওড়ের ধানের ফলনে বিপর্যয় ঘটার ফলে চালের বাজারে আগুন লেগে গেল।  

ফলে সরকার কিছুদিনের মধ্যেই আবার সেই ট্যাক্স উঠিয়ে নিলেন। সরকারী এবং বেসরকারী পর্যায় থেকে বিপুল পরিমাণ চাল আমদানী হতে শুরু করলো। ২০১৭-১৮ অর্থ বছরে চালের আমদানী হয়েছে প্রায়  ২৮ লক্ষ  মেট্রিক টন, যেখানে তার আগের  দশ বছরের আমদানী সব মিলিয়ে হয়েছে ৪৫ লক্ষ টন।  শুধু তাই না, এই আমদানী গত ২০/২২ বছরের মধ্যে একটি অর্থ বছরে সর্বোচ্চ আমদানী।  শেষ এর কাছাকাছি আমদানী হয়েছিল  ১৯৯৮ সালের বন্যায়  তার মানে হলো বিপুল পরিমাণ ধান এর মধ্যে প্রাইভেট সেক্টরের হাতে রয়ে গেছে ২০১৮ এর জুনের পর থেকে। একই ভাবে দেখা যায় যে সরকারী চাল সংগ্রহ গত ২০ বছরের মধ্যে সর্বোচ্চ।  ধানের উৎপাদন, সরকারী হিসেব মতে, ২০১৭-১৮ অর্থবছরে ছিল ৩ কোটি ৬২ লক্ষ মেট্রিক টন। এটিও গত ২০ বছরে সর্বোচ্চ। এর মধ্যে কিছু চাল আবার সরকার বিতরণ করে বিভিন্ন কার্যক্রমে।  শেষ মেষ ২০১৭-১৮ অর্থ বছরের শেষে, অর্থাৎ, ২০১৮ এর জুনের পরে দেশীয় বাজারে প্রায় ৩ কোটি ৫০ লক্ষ চাল  বিদ্যমান ছিল।

এর পরে নভেম্বরের দিকে আমনের একটা ফলন হয়েছে এবং সব শেষে গত এপ্রিল-মে থেকে শুরু হয়েছে বোরো ধানের  ফলন।  অনুকূল আবহাওয়ার ফলে হয়েছে বাম্পার ফলন।  কিন্তু কৃষকের ধানের বিক্রয়মূল্য মারাত্মক ভাবে কমতে লাগলো। কারণ ধানের মূল ক্রেতা হলো চাল কল মালিকেরা, কিন্তু তাদের কাছে রয়েছে অথবা তথ্য রয়েছে যে বাজারে এর মধ্যে প্রচুর পরিমাণ চাল রয়েছে। তাই স্বাভাবিক ভাবেই বাজারের অমোঘ নিয়ম অনুযায়ী কম দাম হাঁকানো শুরু হয়েছে।  আর এদিকে প্রান্তিক কৃষক মোটামুটি মাথায় হাত দিয়ে বসে পড়েছে। 

তাই উপরোক্ত অবস্থা পর্যালোচনা করে এটা সহজেই বোঝা যায় যে খাদ্য শস্য এর বাজার ব্যবস্থাপনায় সরকারের যথেষ্ট পরিমাণ ঘাটতি রয়ে গেছে। প্রথমত হঠাৎ করে ট্যাক্স বসিয়ে চালের দাম বাড়িয়ে দেয়া, তারপর অবিরাম আমদানী এবং পরবর্তী কালে চালের উদবৃত্ত থেকে যাওয়া, এই বিষয়গুলোতে সরকারের কোন সমন্বিত পদক্ষেপ দেখা যাচ্ছে না।  এই বোরো ধানের ব্যাপক ফলনে কৃষকের এই অবস্থা হবে এটি সরকারী নীতি নির্ধারণী মহলে আগে থেকেই বোঝা উচিৎ ছিল এবং সেই অনুযায়ী ব্যবস্থা নেয়া শুরু করা উচিৎ ছিল। 

অনেকেই বলছে সরকার বাজার থেকে চাল সংগ্রহ সময় মতন শুরু করলে হয়তো চালের এই বিপর্যয় কিছুটা হলেও ঠেকানো যেতো। কিন্তু এটা মাথায় রাখতে হবে যে সরকারের চাল সংগ্রহের বিরাট সীমাবদ্ধতা রয়েছে। সরকার চাইলেই অনেক চাল এক সাথে সংগ্রহ করতে পারে না। গত ২০ বছরে সর্বোচ্চ পরিমাণ চাল সরকার সংগ্রহ করেছিল যেটি হয়েছিল ২০১৪-১৫ অর্থ বছরে আর সেটি হলো ১৫ লক্ষ মেট্রিক টনের মতন।  আর তারপরেও সেটি ঐ বছরে যে পরিমাণ চাল বাজারে বিদ্যমান ছিল সেটির শতকরা ৫ ভাগেরও কম হবে। তাই সরকারের এই পরিমাণ অবকাঠামোগত সক্ষমতা এখনও তৈরী হয় নাই যেটি এই বিপুল পরিমাণ সরবরাহের রাশ টেনে ধরে বাজারে যৌক্তিক দাম বজায় রাখতে পারবে। 

এক্ষেত্রে সরকারকে কে চালের আন্তর্জাতিক বাণিজ্যের দিকে কড়া নজর রাখতে হবে। সংখ্যার দিকে মনযোগ রাখতে হবে। আমদানীর ও রফতানীর তথ্য রাখতে হবে।  সমস্যা হলো বাংলাদেশে চালের আমদানী হয় কিন্তু রফতানী হয় না। ফলে ভারসাম্য রাখা মুশকিল হয়ে যায়।  ব্যবসায়ীরা চাল বিপুল পরিমান আনলে সেই চাল নিয়ে আটকা পড়ে যান অনেকটা। আর ব্যবসায়ীদের চাতালে টান না পড়লে  স্বাভাবিক ভাবেই কৃষকদের দাম তারা সেইভাবে দিতে চাইবেন না।   